Dag 1 Saterdag 1 Hy wil net nie 'n gat van homself maak nie.
Speurder-kaptein Bennie Griessel is in 'n nuwe stel klere wat hy nie kan bekostig nie, met 'n bos blomme op die passasiersitplek, sy hande swetend op die stuurwiel, sy hele wese hunkerend na die helende, senu-kalmerende kragte van drank.
Want vanaand wil hy asseblief tog nie 'n gat van homself maak nie.
Nie voor Alexa Barnard nie, nie voor musieksterre nie, nie ná al die voorbereidings van die afgelope week nie.
Maandag al het hy sy hare laat sny.
Dinsdag was Mat Joubert se vrou, Margaret, sy klere-konsultant by Romens in Tygervallei.
"Dis smart casual, Bennie, net chino's en 'n mooi hemp," het sy geduldig in haar sjarmante Engelse aksent gesê.
"Nee, 'n baadjie ook," het Griessel vasgeskop, baie bang vir te "casual", en nie "smart" genoeg nie.
Want daar gaan smart mense wees.
Hy wou 'n das ook hê, maar Margaret het haar voet neergesit.
"Overdressed is erger as underdressed.
No tie."
Toe is hulle daar uit met kakie-chino's, 'n ligblou katoenhemp, swart gordel, swart skoene, 'n byderwetse swart baadjie en 'n kredietkaartrekening wat hom laat sidder het.
En van Woensdag af berei hy homself geestelik voor, want hy weet dié ding, hierdie geleentheid, het die potensiaal om hom heeltemal te oorweldig.
Sy grootste vrees is vloek, want dis wat hy doen as hy benoud raak.
Hy sal 'n wag voor sy mond moet plaas, die hele aand lank.
Geen polisietaal nie, geen kru woorde nie, mooi praat, kalm bly.
Daarom het hy dit alles deurdink,"geprevisualiseer", soos Dok Barkhuizen, sy borg by Alkoholiste Anoniem, voorgeskryf het.
Vir Anton L'Amour sal hy sê: "Kouevuur' is briljante kitaar."
Dis al, moenie begin liries raak en kak praat nie.
Vir Theuns Jordaan: "Ek hou baie van jou werk."
Dis 'n goeie ding om te sê, vol respek en waardering, waardig.
Here, en as Schalk Joubert daar is, gaan hy wat Bennie Griessel is diep asemhaal, bladskud, net sê: "Aangename kennis, dit is 'n groot voorreg."
Dan moet hy liewer loop voor die stortvloed van heldevererende, baskitaar-bewonderende woorde oor sy keerwalle spoel.
En dan, sy groot bekommernis: Lize Beekman.
As hy net een dop kan maak voor hy haar ontmoet.
Om te keer dat sy senuwees handuit ruk.
Hy sal sy hand eers aan sy nuwe broek moet afvee, want hy kan nie vir Lize Beekman groet as dit so gesweet is nie.
"Juffrou Beekman," sal hy sê.
Met 'n beheerste, vriendelike glimlag.
"Juffrou Beekman, dit is 'n uitsonderlike voorreg."
Nee, nee, dis nie die woord wat prof.
Phil Pagel, die staatspatoloog, voorgestel het nie.
Dit was "sonderlinge".
"Juffrou Beekman, dit is 'n sonderlinge voorreg.
Jou musiek gee my groot genot."
En sy sal "baie dankie" sê, en dan sal hy sy bek hou en vir Alexa gaan soek, want dit is al manier hoe hy nie 'n gat van homself gaan maak nie.
Die wit Chana-paneelwa hou stil onder die bome in Tweedelaan, tussen die Hoërskool Livingstone en die agterplaas van die Suid-Afrikaanse Polisiediens se Claremont-stasie.
Dit is 'n onopvallende voertuig, 'n 2009-model wat die letsels van harde werk dra 'n duik in die voorste buffer, skaaf-en krapmerke agter by die laaideur.
Die vensters in die middel en agter is ondeursigtig gemaak met goedkoop wit verf.
Buite verskil die sypanele se kleur effens van die res van die voertuig.
Agter die stuurwiel skakel die sluipskutter die enjin af, plaas al twee sy hande op sy knieë en sit net vir 'n oomblik, doodstil.
Hy het 'n blou werkersoorpak aan, effe verbleik.
Blonde hare lê lank teen sy rug af, 'n bruin bofbalpet is laag oor sy oë getrek.
Hy kyk met doelgerigte fokus eers deur die linkervoorvenster, na die verlate skoolgronde.
Dan regs.
Hy bestudeer die hoë heining oorkant die straat, die dubbele draadhek, en daaragter, die SAPD-werf, in die vroegaand in Tafelberg se skaduwee gehul.
Dit is stil en verlate.
Hy maak seker die twee deure voor is gesluit, klouter oor die sitplek na agter.
Die pakruimte is deurmekaar, kiste en kaste van metaal, hout en karton.
Hy gaan sit op 'n houtkassie en maak die tuisgemaakte skerm van verbleikte geel materiaal teen die tapytbeplakte dak los.
Dit skei hom af van die stuurkajuit, maak hom onsigbaar vir verbygangers.
Hy haal die pet af, plaas dit eenkant, bewus daarvan dat sy asem begin jaag, dat sy hande effens bewe.
Hy ontspan sy skouers met 'n gedwonge sug, leun af en maak 'n lang, verweerde gereedskapkis oop, en verwyder die uittellaai.
Dit is swaar, gevul met goedgebruikte gereedskap hamers, 'n versameling skroewedraaiers, knipen knyptange, ystersaaglemme.
Hy plaas dit sag langs die kis neer, op die rubbermat wat die Chana se vloer bedek.
Daar is twee artikels onderin die rooi kis 'n vuurwapen en 'n K-Way Kilimanjaro Trekking Pole.
Hy haal die wandelstaf eerste uit, en laat dit teen sy skouer staan, tel die geweer op, druk die knaldemper voor versigtig deur die swart lusband aan die punt van die staf, sodat die teleskoop aan die vuurwapen onaangeraak bly, en draai die staf antikloksgewys, tot die band styf is.
Hy druk sy wang teen die kolf, toets dan die hoogte van die wandelstaf-stut, en maak 'n verstelling.
Hy skuif die Chana se regtersypaneel met drie sentimeter na regs, aan die klein handvatsel wat hy aangebring het.
Daarna die magnetiese paneel buite, sodat hy die loop en teleskoop na buite kan rig.
Hy druk die kolf teen sy skouer en kyk deur die skoop, na die SAPD-parkeerterrein.
Hy stel die fokusring.
Voor die groot Victoriaanse huis in Brownlowstraat vat Griessel die blomme, klim uit en loop deur die tuinhekkie voordeur toe.
Alexa Barnard is besig om die huis op te knap.
Voor teen die heining is die lelike, reusagtige kaktus onlangs verwyder, teen die huis staan die verwers se stellasies hoog.
Alles deel van haar herstelproses, dink hy.
Haar nuwe lewe.
Hy gaan staan voor die deur, kyk af na sy skoene.
Hulle blink.
Hy haal diep asem.
Sê nou maar hy het die ding verkeerd verstaan, en dis 'n pikkewynpak-en-strikdas-ding vanaand, en Alexa maak die deur in die een of ander eksotiese aandrok oop?
Of dis heeltemal informeel, denims en oop hemde.
Hy was nog nooit by 'n musiek-skemerkelk nie.
Hy lui die voordeurklokkie, hoor hoe sy afkom met die trappe.
Die deur gaan oop.
Hy sien haar.
"Jissis," sê Griessel.
Deur die loergat sien die sluipskutter die polisiebakkie wat hier reg langs die Chana verbyry, stadig, om by die groot hek in te draai.
Hy wag dat dit weer in sy gesigsveld kom, in die parkeerterrein.
Hy druk sy wang teen die geweerkolf, volg die bakkie met die teleskoop.
Net een insittende, in uniform.
Die bakkie ry oor die teerblad tot in die middel van die oop terrein.
Dit kom tot stilstand agter twee ander SAPD-voertuie, buite sy sig.
Tussen sewentig en tagtig meter, skat hy.
Hy rig die kruisvisier op die voorpunt van een van die voertuie, wag dat die polisieman te voorskyn moet kom, skielik bewus van sy hart wat klop.
Hy haal diep asem.
Die uniform verskyn in die teleskoop.
'n Konstabel.
Moeilike skoot, bewegende teiken.
Hy mik laag, volg die beweging, dwing homself om by sy prosedure te bly: Hou die horisontale as van die teleskoop gelyk, kruispunt op die teiken, asem uit, druk die sneller saggies, hou sy oog oop.
Die geweer skop sag teen sy skouer, die gedempte prut van die skoot harder as wat hy verwag het in die binneruim van die Chana.
Mis.
"Jy lyk …"
Griessel wil sê "befok", maar hy bedwing hom, soek desperaat na 'n aanvaarbare woord, een wat reg sal laat geskied aan haar asembenemende voorkoms.
"… fantasties."
Want sy staan daar, in 'n skouerlose swart rok tot by haar enkels, breë, taankleurige leergordel net onder haar ruim borste, ligbruin platformsandale.
En haar gesig hy het haar nog nooit só gesien nie: Sorgsaam en behendig gegrimeer, die rooi, vol lippe, die blonde hare geknip en gekleur, groot silwer hartjies as oorbelle, haar oë 'n diep groen agter die lang wimpers.
Vir 'n vlietende oomblik wonder hy of hy haar dalk vanaand, ná alles, die eerste keer gaan soen.
Sy lag en kyk waarderend na hom.
"Jy ook, Bennie."
En dan: "Is die blomme vir my?"
"O. Ja …"
Hy hou dit ongemaklik na haar toe uit.
Daar is 'n blos op haar wange, opregte waardering vir hom, vir dié gebaar.
"Baie dankie."
Sy tree vorentoe en soen Griessel op die wang.
Hy weet uit ervaring die skoot is byna onhoorbaar buite, danksy die knaldemper en die stukke tapyt wat aan die Chana se binneruim geplak is.
Sy palms sweet teen die geweer en sy hart klop.
Hy bewerk die slot en die patroondoppie spat, klink teen een van die gereedskapkiste.
Hy stoot 'n nuwe rondte in die kamer in.
Hy beweeg die wapen effens, sien deur die teleskoop die konstabel is onbewus van die mislukte skoot, sy kop weggedraai berg se kant toe.
Hy mik ondertoe, kry weer die konstabel se bene in die kruis.
Lei twee, drie sentimeter voor die bewegende bene, kniehoogte, die paniek wat hier van die krop van sy maag af uitblom, haal asem, haal asem, blaas stadig uit …
Hy druk die sneller.
Sien die konstabel val.
Verligting.
Reuk van kordiet in sy neus.
Dan, dringendheid, die wete dat hy nóu moet fokus, die volgende sestig sekondes is maak of breek, doen net alles volgens die plan.
Draai die stutstok se band los.
Trek die geweer uit die lus.
Lê die geweer in die gereedskapkis.
Sit die laai bo-op.
Maak die kis toe, staf kan maar daar lê.
Trek die materiaalafskorting op.
Die pet.
Sit die pet op.
Hy klim deur tot in die bestuurdersitplek.
Moenie na die teiken kyk nie, moenie, maar die angstigheid wil hom oorweldig, sodat hy vinnig sy kop draai om te sien.
Die konstabel is tagtig meter weg, hy lê daar.
Hy kyk af, vermoedelik na sy been.
Kyk voor jou.
Draai die sleutel, skakel die Chana aan, trek stadig weg, net tien meter en jy is buite sig, sekondes, te min vir die konstabel om jou te sien, om waar te neem, hy sal in skok wees, verward.
Moenie aandag trek nie, doen alles rustig, normaal.
Hy sit die voertuig in rat.
En hy ry.
2 By die ingang van die Kunstekaap se Kandelaar-foyer staar Griessel na die reuseplakkaat.
Dit proklameer in groot letters Anton Goosen Verjaardagkonsert, Vrydag 4 Maart, Grand Arena, met daaronder 'n foto van al die sterre wat oor 'n week daarin gaan optree.
Alexa Barnard is die fokuspunt, reg in die middel, net onder die kleiner aankondiging: Xandra Barnard is terug!
En hier staan hy met dié legende aan sy nuwe baadjie se arm, en hy sluk, en hy hou hom in.
Binne.
Baie mense.
Hy bespied vinnig die mans se kleredrag.
Verligting daal oor hom, want daar's baie baadjies.
Hy ontspan so 'n bietjie, alles gaan O.K. wees.
Koppe draai na Alexa toe, mense roep haar naam uit, en dan is hulle skielik omsingel.
Alexa los sy arm en begin groet.
Griessel staan terug.
Hy het vermoed dit gaan gebeur en is bly dat sy dié ontvangs kry.
Sy was verlede week senuagtig en het vir hom gesê: "Ek was so lank uit, Bennie.
En die hele ding met Adam se dood …
Ek weet nie wat om te verwag nie."
Adam was haar man.
Bennie het sy moord ondersoek, dit is hoe hy haar ontmoet het.
"Jy's Paul Eilers, die akteur," sê iemand hier reg langs hom.
Dan besef hy die mooi jong vrou praat met hóm.
"Nee," sê hy.
"Ek is Bennie Griessel."
"Ek kon sweer jy's Paul Eilers," sê sy teleurgesteld, en dan is sy weg.
Hy herken van die musieksterre.Laurika Rauch wat Alexa se hande in haar eie toevou, met groot deernis iets sê.
Karen Zoid en Gian Groen in gesprek.
Emo Adams wat Sonja Herholdt laat skater van die lag.
Waar is Lize Beekman?
'n Kelner beur deur die massa mense, kom verby met 'n skinkbord vol sjampanjeglase, bied hom een aan.
Hy staar na die goue vog, die borrels wat so lui na bo sweef, en voel die roering in hom, die begeerte.
Hy kom tot verhaal, skud sy kop.
Nee dankie.
Tweehonderd-twee-en-sewentig dae sonder drank.
Miskien moet hy vir hom 'n koeldrank kry, iets om in sy hand te dra, want nou staan hy net hier, 'n vaal eiland in 'n see van glansmense.
Kyk vir Alexa, sy is tuis, in haar element, sy gloei.
Jissis.
Wat maak hy hier?
Die oomblik is vir hom amper te groot toe hy Schalk Joubert ontmoet.
"Schalk, dis Bennie Griessel, hy speel ook baskitaar," stel Alexa hom voor, en hy kan voel hoe sy gesig verkleur.
Met bewende hand sê hy: "Aangename kennis, dit is 'n moerse voorreg."
Sy stem is hees en hy skrik vir die vloekwoord wat deurglip.
"Baie dankie, kollega, die voorreg is myne," sê Schalk Joubert gemaklik en gemoedelik, en sy stemtoon besweer Griessel se vrese, laat hom ontspan.
Die reusekompliment van "kollega" vul Griessel met dankbaarheid, sodat hy die moed het om, onder Alexa se aanmoedigende glimlag, met Theuns Jordaan en Anton L'Amour 'n gesprek aan te knoop.
Hy vra hulle uit oor hoe Kouevuur aanmekaargesit is.
En dan, aangemoedig deur hulle ruimhartigheid: "Nou wanneer gaan julle 'Hexriviervallei' ordentlik opneem, 'n volle snit?
Daai song verdien dit."
Hy begin ontspan en hy praat hier en lag daar en hy wonder waarom hy hom so bekommer het, hy is so half trots op homself, en dan trek Alexa hom aan die arm en hy draai om en hy sien vir Anton Goosen én Lize Beekman, langs mekaar, hier reg by hom, alles sameswerend, 'n oomblik van stilte wat in die geroesemoes oopmaak en dit is te skielik en te veel en te groot en sy kop slaan vas en sy hart klop wild en hy vat aan die lang, mooi, blonde sangeres se uitgestrekte hand, heeltemal oorweldig, en al wat by sy mond uitkom, die woord idioties lank en uitgerek en helder in die stilte, is: "Fok."
En dan begin sy selfoon hier in sy baadjiesak lui.
Hy staan.
Verstar.
Iewers in sy kop kom die impuls: Doen iets.
Hy los skielik Lize Beekman se hand, die skaamte en vernedering wat deur hom brand, hy mompel: "Ekskuus."
Hy grawe vir sy selfoon, draai weg, druk die instrument teen sy oor.
"Hallo."
Sy eie stem klink vir hom vreemd.
"Bennie, ek het jou nodig," sê brigadier Musad Manie, bevelvoerder van die Valke.
"Soos in nóu."
Hy ry, te vinnig, kwaad vir homself, kwaad vir Alexa, hoe kon sy dit aan hom doen?
Kwaad vir die selfoon wat gelui het, hy kon definitief nog sy massiewe blaps beredder het, hy kon iets bygelas het, sy geoefende sin van "dis 'n sonderlinge voorreg", dit sou die hele gemors ontlont het.
Kwaad vir die brigadier wat hom op 'n Saterdagaand, sy af-naweek, laat inkom, kwaad omdat hy nie die beskuldigende refrein uit sy kop uit kan kry nie: Hy het 'n doos van homself gemaak.
Daardie verskriklike oomblik, die woord uit, dit hang soos 'n dooie, swart voël tussen hom en Lize Beekman, alles gevries behalwe die irriterende gelui van sy selfoon en die wete wat soos lood in hom afsak: Hy het 'n massiewe, onvergeeflike gat van homself gemaak, teen al sy voornemens en planne en voorbereidings in.
Dis eintlik Alexa se skuld.
Sy wou weet wie hy graag wil ontmoet, al twee weke gelede.
Hy het van die begin af vir haar gesê niemand nie, hy sal net daar rond wees, beskikbaar wanneer sy hom nodig het.
Want hy het geweet hy kan dalk kop verloor.
Maar toe trek sy die name uit hom uit, een vir een, en sy sê: "Ek wil dit graag vir jou doen," en hy sê: "Nee, asseblief," maar met al hoe minder oortuiging, want die vooruitsig het hom begin verlei.
Tot hy ingestem het, om haar onthalwe, maar die vlinders was tóé al in sy maag, die vae vrees, nee, die eerste wete dat hy dit dalk nie goed gaan hanteer nie.
Sy skuld.
Net sy eie fokken skuld.
Hy weet daar is groot moeilikheid toe hy die drie senior offisiere van die DPMO die Direktoraat vir Prioriteitsmisdaadondersoeke -én genl.
John Afrika, Wes-Kaapse hoof van Speurdienste en Misdaadintelligensie, sien sit.
Die forse brig.
Musad Manie, Valke-bevelvoerder, sit in die middel met sy granietgesig.
Weerskante is kol.
Zola Nyathi, hoof van die Geweldsmisdaadgroep en Griessel se direkte baas, en kol.
Werner du Preez, Groephoof van Crimes Against the State (CATS).
Afrika is aan die ander kant van die tafel.
Hulle groet, Manie vra hom om te kom sit.
Griessel sien daar lê dossiere en dokumente voor elkeen van die senior offisiere.
"Jammer ek het jou aand onderbreek, Bennie," sê die brigadier.
"Maar hier's 'n ding."
"Lelike ding," sê Afrika.
Kol.
Nyathi knik sy kop.
Die brigadier huiwer met ingehoue asem, asof daar baie is om te sê.
Dan bedink hy hom, stoot 'n vel papier oor die tafel.
"Kom ons begin hier."
Griessel trek die vel nader, begin lees, bewus van die vier se oë op hom.
762a89z012@anonimail.com Sent: Saturday 26 February.
16:51 To: j.afrika@saps.gov.za Re: Hanneke Sloet julle was gewaarsku Dit is vandag presies 40 dae nadat Hanneke Sloet vermoor is.
Dit is 40 dae van toesmeer.
Julle weet hoekom sy vermoor is.
Hierdie is my vyfde boodskap maar julle luister nie.
Nou dwing julle my.
Vandag sal ek 'n poliesman skiet.
In die been.
Ek sal elke dag 'n poliesman skiet, tot julle die moordenaar aankla.
As julle nie more in die koerant 'n berig het wat sê julle het die Sloetsaak heropen nie, sal die volgende skoot nie in die been wees nie.
Geen naam onder nie.
Griessel kyk op.
"Soos jy kan sien, is dit vanoggend gestuur," sê die brigadier.
"En vanaand is konstabel Brandon April deur 'n sluipskutter in die been geskiet by die Claremont-stasie se parkeerterrein.
Hier net voor sewe."
"Langafstand-skoot," sê Afrika.
"Hulle soek nog na die bliksem se lêplek."
"The knee is bad," sê Nyathi.
"Disintegrated."
"Jong man," sê Afrika.
"Sal nie weer normaal kan loop nie.
Dié mal moer …" en hy beduie na die e-pos in Griessel se hande," het al vier keer vir my geskryf.
Sulke deurmekaar e-posse, die goed maak nie sin nie."
Hy tik op die dossier voor hom.
"Jy sal sien."
Die brigadier leun vorentoe.
"Ons wil aankondig dat jy die herondersoek na die Sloet-saak gaan lei, Bennie."
"Ek het persoonlik vir die brigadier gevra of ons dit vir jou kan gee," sê Afrika.
"Cloete werk op die oomblik aan die Sondagkoerante, hy sê daar's 'n kans dat ons iets in die Weekend Argus en Rapport se Kaap-seksie kan inkry," sê Manie.
Cloete is die SAPD se skakeloffisier wat die media moet hanteer.
"Ons gaan radio toe ook, maar ek weet nie of dit gaan help nie," sê Afrika.
"It's a bit of a mess," sê Nyathi, sy frons wat verdiep.
"To say the least."
"As jy kans sien, Bennie.
Ons staan agter jou.
Ons almal."
Griessel plaas die vel papier op die tafel neer, trek sy nuwe, swart, bydeкwetse baadjie reg en vra: 'Hanneke Sloet … dit was die prokureur?'
